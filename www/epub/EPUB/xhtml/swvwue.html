<!--?xml version='1.0' encoding='UTF-8'?--><!DOCTYPE html><html xml:lang="en-us" lang="en-us" xmlns="http://www.w3.org/1999/xhtml" xmlns:epub="http://www.idpf.org/2007/ops"><head>
    <link rel="stylesheet" type="text/css" href="../css/base.css" />
    <link rel="stylesheet" type="text/css" href="../css/global.css" />
    <link rel="stylesheet" type="text/css" href="../css/kotobeeInteractive.css" />
    <script type="text/javascript" src="../js/kotobeeInteractive.js"></script>
    <script type="text/javascript" src="../js/global.js"></script>
    <title>Αβιοτικά Στοιχεία</title>
    
<meta charset="utf-8" /> </head>
<body>
<h3>Αβιοτικά στοιχεία του δάσους</h3>

<p><img class="kInteractive image" data-kotobee="Tlg2SlBXDEhCREdGUgEHBwNYSlBXB0BNAAMdBx1XWV1OSlBXC0pLBFBGWkNXWV0SAw0EEQAXU09RWl0AAggcG0dXVwkAU0cZCR0VAgFRXVBfUAkAU0cEBx8HG0pGXVgRF1BATVBGWgsbBkpGXVgLEElJTVBGWgYfDDASBg4AC0RIBFBGWlUcHgMYQ0dXV1VEFR1RWl1ITl1GQUxKDEhCEloHAl9cIT8zSlBXQBJh" src="../imgs/sj0.JPG" style="margin: 5px; clear: none; float: right;" />Με βάση τις ενδείξεις των μετεωρολογικών σταθμών της περιοχής, το κλίμα στην περιοχή Δαδιάς κατατάσσεται στον ύφυγρο βιοκλιματικό όροφο με ψυχρό χειμώνα. Η μέγιστη ηλιοφάνεια καταγράφεται τους μήνες Ιούλιο - Αύγουστο και η ελάχιστη τους μήνες Δεκέμβριο - Φεβρουάριο. Η μέση ετήσια νέφωση για το σταθμό του Σουφλίου καταγράφηκε σε 4,24 όγδοα. Στην περιοχή το ετήσιο ύψος βροχής κυμαίνεται από 709 μέχρι 916 mm. Για το Σουφλί ο μέσος ετήσιος αριθμός ημερών βροχής είναι 78,9 ημέρες, ο μέσος ετήσιος αριθμός ημερών δροσιάς 88 ημέρες και ο μέσος ετήσιος αριθμός ημερών χαλάζης 1,2 ημέρες.</p>

<p>Τα εδάφη χαρακτηρίζονται αβαθή μέχρι μέτρια βαθιά, καλά αεριζόμενα, με καλή διαπερατότητα και μικρή μέχρι μέτρια γονιμότητα. Τα βαθύτερα και γονιμότερα εδάφη παρουσιάζονται κυρίως πάνω σε μεταμορφωμένα και ιζηματογενή πετρώματα. Η βιολογική δραστηριότητα των εδαφών είναι μικρή.</p>

<p>Οι πετρογραφικές διαπλάσεις της περιοχής είναι κυρίως σχηματισμοί της Τριτογενούς γεωλογικής περιόδου. Στην περιοχή εμφανίζονται μεταμορφωμένα πετρώματα, κυρίως γνεύσιοι και μαρμαρυγιακοί σχιστόλιθοι, βασικά πυριγενή πετρώματα (περιοδίτες - σερπεντίνες), όξινα πυριγενή (ηφαιστειακά) και ιζηματογενή πετρώματα (άμμοι, άργιλοι, κροκαλοπαγή).</p>

<p>Η περιοχή αποτελείται από τρεις σαφείς υδρολογικές λεκάνες και τμήματα δύο άλλων λεκανών. Ο βαθμός χειμαρικότητας αυτών των λεκανών είναι ασήμαντος (01). Οι μέγιστες παροχές των κεντρικών ρεμάτων με συχνότητα 20 χρόνια κυμαίνονται ανάλογα με τα ρέματα από 143 m3 / sec μέχρι 338 m3 / sec. Στην περιοχή υπάρχουν πολλά υπόγεια νερά, όπως φαίνεται και από την παρουσία πολλών πηγών. Η εμφάνιση των υπογείων νερών σε ηφαιστειογενή και περιδοτικά πετρώματα, οφείλεται κύρια στην παρουσία ρηξιγενών επιφανειών σε μικρό βάθος από την επιφάνεια του εδάφους.</p>

<p><img class="kInteractive image" data-kotobee="Tlg2SlBXDEhCREdGUgEHBwNYSlBXB0BNAAMdBx1XWV1OSlBXC0pLBFBGWkNXWV0SAw0EEQAXU09RWl0cBAERSlBXSQAXUxgVGggbBUpGXVhQSQAXUwUbGBoCTl1GVRYXEEAJREdGDAYfTl1GVQwQCUkJREdGAQIVNAkdAwcLBEhAREdGUgEHBwNYSlBXFURRCVBGWlVXWV1aQU0MCEJWTgYDHEE4OyhRXVBAUmE=" src="../imgs/swt.JPG" style="margin: 5px auto;" /></p>


</body></html>