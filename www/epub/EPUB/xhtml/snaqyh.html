<!--?xml version='1.0' encoding='UTF-8'?--><!DOCTYPE html><html xml:lang="en-us" lang="en-us" xmlns="http://www.w3.org/1999/xhtml" xmlns:epub="http://www.idpf.org/2007/ops"><head>
    <link rel="stylesheet" type="text/css" href="../css/base.css" />
    <link rel="stylesheet" type="text/css" href="../css/global.css" />
    <link rel="stylesheet" type="text/css" href="../css/kotobeeInteractive.css" />
    <script type="text/javascript" src="../js/kotobeeInteractive.js"></script>
    <script type="text/javascript" src="../js/global.js"></script>
    <title>Γεωλογικοί Σχηματισμοί</title>
    
<meta charset="utf-8" /> </head>
<body>
<h3>Γεωλογικοί Σχηματισμοί</h3>

<p>Στην ευρύτερη περιοχή του δέλτα συναντά κανείς πετρώματα ιζηματογενή. Προέκυψαν από τα υλικά που έχουν καθιζήσει πριν από εκατοντάδες χιλιάδες χρόνια. Δύο τύποι γεωλογικών σχηματισμών είναι οι πιο συνηθισμένοι, τα μολασσικά ιζήματα και τα τεταρτογενή ιζήματα.</p>

<p><strong>Τα Μολασσικά ιζήματα του Παλαιογενούς</strong> καλύπτουν αυτά της Περιροδοπικής ενότητας και εμφανίζονται στην ευρύτερη βόρεια περιοχή του δέλτα πλησίον του Πέπλου και των Κήπων εκτεινόμενα ανατολικά μέχρι τον ποταμό Έβρο.</p>

<p>Λιθολογικά η σειρά αυτή συνίσταται από εναλλαγές αργίλων, μαργών και ψαμμιτών ανάμεσα στους οποίους περιέχονται ορίζοντες λιγνιτών και όξινων ηφαιστειακών τόφφων και τοφφιτών.</p>

<p><strong>Τα Τετατρογενή ιζήματα</strong> περιλαμβάνουν όλες τις Πλειστοκαινικές και Ολοκαινικές αποθέσεις που καλύπτουν την ευρύτερη περιοχή του δέλτα καθώς και τις παράκτιες και παρέβριες περιοχές από την Αλεξανδρούπολη μέχρι τα Λαγυνά.Τα ιζήματα αυτά είναι στην πλειοψηφία τους αποθέσεις του ποταμού `Εβρου σε μορφή αναβαθμίδων. Ο ποταμός μεταφέρει ετησίως στις εκβολές του 170.000 τόννους ιζήματα μέρος των οποίων αποτίθεται στις περιοχές που πλημμυρίζουν.</p>

<p>Ορυκτολογικά τα ιζήματα αυτά συνίστανται από μαρμαρυγία και σε μικρότερα ποσοστά από άστριο, χαλαζία και ανθρακικό ασβέστιο.</p>

<p>Η λιθολογική σύσταση των ιζημάτων αυτών παρουσιάζει ισχυρή διαφοροποίηση τόσο κατά την οριζόντια όσο και την κατακόρυφη διεύθυνση με εναλλαγές άμμου, αργίλου και χαλικιών.</p>

<p>Το χερσαίο τμήμα του δέλτα δεν ήταν σταθερό καθόλη τη διάρκεια του Τεταρτογενούς  αλλά μετατοπιζόταν πλευρικά. Επεκτεινόταν προς το χώρο της υφαλοκρηπίδας του βορείου Αιγαίου κατά τη διάρκεια των παγετωδών περιόδων, με την κάθοδο της στάθμης της θάλασσας. Συρρικνώνονταν προς τις κλιτείς των ορεινών όγκων της Ροδόπης κατά τη διάρκεια των μεσοπαγετωδών περιόδων με την άνοδο της στάθμης της θάλασσας.</p>

<p>Με την έναρξη του Ολοκαίνου, πριν από 10.000 έτη, η τήξη των παγετώνων προκάλεσε σταδιακή άνοδο της στάθμης της θάλασσας η οποία κατέκλυσε το βόρειο Αιγαίο και εισέδυσε βαθειά στις χαμηλές ζώνες του δέλτα. Η μεταβολή αυτή προκάλεσε τη μείωση στην κλίση της κοίτης του ποταμού `Εβρου και στην ταχύτητα ροής του ποταμού, με συνέπεια να αλλάξει η συμπεριφορά του. Δηλαδή να υπερχειλίζει συχνά, να αλλάζει κοίτες ποής, να μαιανδρίζει και να αποθέτει μεγάλες ποσότητες υλικού κατά την πορεία του και στις εκβολές του. Ταυτόχρονα η δράση των κυμάτων και ρευμάτων της θάλασσας στο αβαθές μέτωπο του δέλτα, απέκτησε μεγάλη ένταση με συνέπεια τη διασπορά των υλικών στο χώρο αυτό.</p>

<p>`Ετσι σχηματίστηκε ένα πολύπλοκο σύστημα από λαγγούνες, βραχίονες, έλη και ράχεις στο οποίο προστέθηκαν και οι αιολικές θίνες. Οι φυσικών αυτές διεργασίες κατά τη διάρκεια του Ολοκαίνου και μέχρι το 1945 εξελισσόταν φυσιολογικά δίχως την ανθρώπινη επέμβαση. Κατά τις τελευταίες δεκαετίες όμως, ουσιαστικό ρόλο διαδραματίζει η ανθρώπινη επέμβαση η οποία διατάραξε σημαντικά τη φυσική ισορροπία. Τα αποτελέσματα της διαταραχής άρχισαν να γίνονται αντιληπτά από τον άνθρωπο που τα τελευταία χρόνια αγωνίζεται να διαφυλάξει το φυσικό περιβάλλον.</p>

<p> </p>


</body></html>